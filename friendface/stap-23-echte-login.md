# Echte login toevoegen
Tot hiertoe moest de gebruiker steeds naar een via EJS gegenereerde pagina surfen om in te loggen. Dit gebeurde via een andere URL dan die waarop de applicatie zelf staat. Bovendien moest de gebruiker hier geen wachtwoord ingeven. Bovendien werd er geen duidelijke waarschuwing gegeven indien de gebruiker niet was ingelogd.

In deze stap zullen we deze problemen aanpakken. We zullen er voor zorgen dat een niet-ingelogde gebruiker vanzelf een loginformulier te zien krijgt wanneer hij de applicatie bezoekt. In dit formulier zal hij voortaan ook een wachtwoord moeten invullen. Dit wachtwoord zal dan gecontroleerd worden op de backend. Dat zal niet rechtstreeks gebeuren, want wachtwoorden bijhouden in een database is erg onvoorzichtig. Het wachtwoord zal in plaats daarvan vergeleken worden met een "salted hash" van het wachtwoord. Dit is een manier om na te gaan dat de gebruiker het wachtwoord kent, zonder het wachtwoord zelf in de database te moeten opslaan.
